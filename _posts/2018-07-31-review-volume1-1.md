---
id: 712
title: 'রিভিউ : তিন গোয়েন্দা ভলিউম ১/১'
date: 2018-07-31T17:28:34+00:00
author: Usama Rafid
layout: post
guid: https://tingoyenda.org/?p=712
permalink: /review-volume1-1/
whitedot_hide_title:
  - "0"
wpmdr_menu:
  - "1"
categories:
  - রিভিউ
tags:
  - Tin Goyenda
  - Tin Goyenda Review
  - Tin Goyenda Volume 1/1
  - তিন গোয়েন্দা
  - তিন গোয়েন্দা ভলিউম ১/১
  - তিন গোয়েন্দা রিভিউ
---
<p style="text-align: center;">
  বই: তিন গোয়েন্দা &#8211; ভলিউম ১/১
</p>

<p style="text-align: center;">
  লেখক: রকিব হাসান<br /> প্রকাশকাল: আগস্ট ১৯৮৫
</p>

<p style="text-align: center;">
  রিভিউ লেখক: <a href="https://www.facebook.com/raf.codename27">উসামা রাফিদ</a>
</p>

**১.ভলিউম ১/১-তিন গোয়েন্দা:**

ঘটাং ঘটাং শব্দ শুনে তাড়াতাড়ি সাইকেল ঠেলে সবুজ ফটক এক দিয়ে ওয়ার্কশপে ঢুকে পড়লো বাদামী চুলের এক সুদর্শন ছেলে। ঢুকেই চোখ পড়লো লম্বা কৃষ্ণাঙ্গ এক ছেলের উপর। দরদর করে ঘামছে সে, মেশিনে ছাপাচ্ছে কার্ড। পাশেই পুরনো সুইভেল চেয়ারে বসা কোঁকড়াচুলো এক ছেলে একটা কার্ড নিয়ে ছুড়ে দিলো তার কাছে। কার্ডে লেখা:

<p style="text-align: center;">
  &#8216;তিন গোয়েন্দা&#8217;<br /> ???<br /> প্রধানঃ <a href="https://3goyenda.com/kishor-pasha/">কিশোর পাশা</a><br /> সহকারী: <a href="https://3goyenda.com/musa-aman/">মুসা আমান</a><br /> নথি গবেষক: <a href="https://3goyenda.com/robin-milford/">রবিন মিলফোর্ড</a>
</p>

তিনজনে মিলে নতুন একটা গোয়েন্দা সংস্থা খুলেছে&#8230; কিন্তু সমাধান করার জন্য আগে তো একটা রহস্য প্রয়োজন! কয়েকদিন আগেই রেন্ট-আ-রাইড কোম্পানির কুইজে সীমের বিচি গুণে আরব শেখের ফেলে দেওয়া রোলস রয়েসে চড়ার ৩০ দিনের সুযোগ পেয়েছে কিশোর&#8230; সেই সুযোগটাই কাজে লাগালো তিনজন। শেরিফ হ্যানসনকে সাথে নিয়ে ঢুকে পড়লো হলিউডের চোখধাঁধানো স্টুডিওতে। কাজ? বিখ্যাত চিত্রপরিচালক ডেভিস ক্রিস্টোফারের সাথে দেখা করা। ডেভিস ক্রিস্টোফারের সাথে বাকবিতন্ডার পর অবশেষে গোয়েন্দাদেরকে সুযোগ দিলেন ক্রিস্টোফার, তার পরবর্তী সিনেমার জন্য খুঁজে দিতে হবে ভূতুড়ে বাড়ি&#8230; এবং সত্যি সত্যি ভূত থাকতে হবে! শর্ত শুনে গলার পানি শুকিয়ে গেলো মুসা আমানের, এমনকি খাইছে বলার মতো সাহসটুকুও পাচ্ছে না! সেদিকে পাত্তা না দিয়ে কিশোরের আদেশে হলিউডের অদূরে পাহাড়ের কাছে থাকা &#8216;টেরর ক্যাসলের&#8217; দিকে চলা শুরু করলো রুপালী রোলস রয়েস।

দিনের বেলায় ভূত পাওয়ার খুব একটা সম্ভাবনা নেই, তাই আবারো রাতে আসার সিদ্ধান্ত নিলো তিনজনে। তারপর? দেয়ালের সাথে লাগানো ছবির চোখটা মুসার দিকে চোখ টিপ দিয়েছিলো কেন? রাত বাড়তে বাড়তেই কেন আতংক এসে ভর করতে থাকলো তিনজনের উপর? নীল রঙের কুয়াশাটা আসলে কী? একে একে এসব প্রশ্ন দানা বাঁধতে থাকলো তিনজনের মনে।

রহস্যের সমাধান করতে হলে আবারো ফিরে যেতে হবে ফিলবি ক্যাসলে। শেষবার গিয়ে যেভাবে আতঙ্কে ছুটে রাস্তায় বেরিয়ে এসেছিলো তা মনে করতেই গায়ে কাঁটা দিয়ে উঠলো মুসার। কিন্তু মুসার ভয়ের থোড়াই কেয়ার করে গোয়েন্দাপ্রধান কিশোর পাশা, নথি রবিনও নেতার পথ ধরলো। অগত্যা মুসাকেও পা বাড়াতে হলো ফিলবি ক্যাসল তথা ‘টেরর ক্যাসল’ হিসেবে পরিচিত ভূতুড়ে দুর্গে। রাতের অন্ধকারে আরেকটা ছায়া তাদের সঙ্গী হয়েছে, বড়লোকের একমাত্র ছানা ‘টেরিয়ার ডয়েল’।

টেরর ক্যাসলে ঢোকার পর আবারো আতঙ্ক ভর করলো তিনজনের উপর। কিন্তু না, দাঁতে দাত চেপে এবার দৃঢ়সংকল্প, রহস্য ভেদ না করে স্যালভিজ ইয়ার্ডে ফিরবে না! অতঃপর, হঠাৎ আক্রমণ&#8230; ধরাশায়ী হলো সবাই&#8230; দেরি দেখে হ্যানসন খুজতে এসেও তারও পরিণতি হলো একই। টেরর ক্যাসলে কি আসলেই ভূত লুকিয়ে রয়েছে? নাকি রয়েছে আরও বড় কোনো রহস্য?

তিন গোয়েন্দার অফিশিয়াল পথচলা শুরু হয়েছিলো এই গপ্পো দিয়েই। কী নেই এখানে? তিন গোয়েন্দার পুরনো সেই থ্রিলের সবটুকুই ঢেলে দেওয়া হয়েছে তিন গোয়েন্দার ভলিউম ১/১-এর প্রথম এই গল্পে। হলিউডের স্টুডিওতে ভারিক্কি চালে ঢুকে পড়া, সীমের বিচি গুণে কিশোরের বুদ্ধির পরিচয়, টেরর ক্যাসল দেখে মুসার দাঁতের শিরশিরানি কিংবা রবিনের পা ভেঙে ফেলার কাহিনী। টিন ডিটেকটিভ থ্রিলারের সবকিছুই ব্লেন্ড করা আছে নিখুঁতভাবে।

রেটিং: ৯.৫/১০

**২.ভলিউম ১/১-কঙ্কাল দ্বীপ:**

‘কঙ্কাল দ্বীপ’?&#8230; ‘স্কেলিটন আইল্যান্ড’-এর বাংলা কিশোরের মুখে শুনে ফিরে তাকালো দুই সহকারী।&#8230;  
– হু, সেটাই তো বললেন ডেভিস ক্রিস্টোফার স্যার। বাবাকে সাহায্য করতে যেতে হবে। জিনিসপত্র নাকি সব চুরি হয়ে যাচ্ছে!  
&#8211; হু, চলো তাহলে&#8230;

লম্বা সরু উপসাগরের উপর দিয়ে উড়ে চলে গেলো একটা প্লেন। তিনশ বছর আগের জলদস্যুদের ঘাঁটিতে পরিণত হওয়া কঙ্কাল দ্বীপে নামতেই তাদের দিকে এগিয়ে এলো বেঁটে মোটা এক লোক। পরিচয় দিলো হান্ট নামে&#8230; তারপর? একটা রংচটা বোটে নামিয়ে দিলো অন্য একটা দ্বীপে, নামার আগিয়ে শুনিয়ে দিলো নাগরদোলার ভূতের কাহিনী! এদিকে রাত বাড়তেই ঝড় শুরু হয়ে গেলো&#8230; হান্টের ভাঁওতায় আশ্রয়হীন তিন গোয়েন্দা মাথা গুঁজলো ছোট্ট এক খোড়লে।

ঝড় থামতেই মুসার হাঁকডাকে এক পালতোলা নৌকা ভিড়লো ‘দ্য হ্যান্ডস’-এ, মাঝির জায়গায় বসে রয়েছে তিন গোয়েন্দার বয়সী এক কিশোর, নাম পাপালো হারকুস। তাদেরকে পৌঁছে দিলো কঙ্কাল দ্বীপে, যেখানে আস্তানা গেড়েছে ‘এসকেপ’ মুভির চিত্রগ্রহণ করতে আসা লোকজনেরা। তার আগে তিন গোয়েন্দার অভিজ্ঞতা হয়ে গেলো ভূতুড়ে নাগরদোলা দেখার! কেন হঠাৎ করেই ঘুরতে শুরু করলো নাগরদোলা? কেনই বা হঠাৎ জ্বলে উঠলো পরিত্যক্ত পার্কের আলো? ক্যাপ্টেন ওয়ান-ইয়ারের জলদস্যুর মোহর আর নাগরদোলার ভূত স্যালির আড়ালে কি লুকিয়ে রয়েছে অন্য কোনো রহস্য?

পরদিন জোসেফের সাথে ডুব দিতে চললো তিন গোয়েন্দা&#8230; ডুব দিয়েই পেয়ে গেলো সোনালী স্প্যানিশ ডাবলূন! তবে কি গুপ্তধন পেয়েই গেলো তিন কিশোর? তা প্রমাণ করতেই পাপুকে সাথে নিয়ে রবিন আর মুসা আবারো ছুটে চললো দ্য হ্যান্ডের দিকে।  
কিশোর ঠান্ডা লেগে পড়ে রয়েছে বিছানায়, সেও তদন্ত চালাতে থাকলো এইদিক থেকেও&#8230; হাতের উলটো পিঠে জলকুমারীর উল্কি আঁকা লোকটা তাকে এভাবে দিনেদুপুরে হুমকি দিয়ে গেলো কেন?

তিন কিশোর এদিকে যখন উপসাগরের তলায় মোহর খুঁজতে ব্যস্ত, ঠিক সেই সময়েই আক্রমণটা এলো। গুঁড়িয়ে দেওয়া হলো গরীব পাপালোর একমাত্র সম্বল নৌকাটিও! দ্বীপে আটকা পড়লো তিন মোহরশিকারী। কী আর করা? অগত্যা আরও মোহর খুঁজতে গিয়ে ছোট্ট এক গুহা আবিষ্কার করে ফেললো তিনজনে&#8230; মোহরে ছড়িয়ে ছটিয়ে রয়েছে গুহার তলদেশ। এদিকে মোহরের নেশায় এতটাই উত্তেজিত হয়ে পড়েছে যে কেউ খেয়ালই করলো না তাদের বেরোনোর একমাত্র রাস্তা আটকিয়ে গিয়েছে ভাঙা নৌকায়! তবে কি গুহাতেই সলিল সমাধি হবে তিনজনের?

দেরি দেখে জোসেফকে সাথে নিয়ে বেরিয়ে পড়লো কিশোর&#8230; মৃত্যুর মুখ থেকে উদ্ধার করলো তিন কিশোরকে। কিন্তু না&#8230; পাপুকে হাতের কাছে পেয়েই পুলিশে ধরিয়ে দিলো জোসেফ। অপরাধ? লেন্স চুরি! সে রাতেই রহস্য ভেদ করে ফেলল কিশোর, রবিন আর মুসাকে পাঠিয়ে দিলো কঙ্কাল দ্বীপে। কিন্তু হঠাৎ করেই বুঝতে পারলো ভুল হয়ে গেছে, খুন হয়ে যেতে পারে তার প্রিয় দুই সহকারী!

তারপর কি আছে গোয়েন্দা সহকারীর কপালে? তারা কি বেঁচে ফিরতে পারবে আবারও? জলদস্যুর দ্বীপের গুহায় কি শুধু মোহরই লুকিয়ে রয়েছে? তিনশ বছরের পুরনো ভূতের গুজবকে কাজে লাগিয়ে আধুনিক যুগের ভূতগুলো কি আরও গোপন কোনো রহস্যের জাল ফেলেছে?

পানির নিচে তিন গোয়েন্দার সাথে হারিয়ে যেতে চান? খুঁজতে চান স্প্যানিশ ডাবলুন? কিংবা আটকা পড়তে চান নির্জন কোনো দ্বীপে যেখানে প্রায়ই হানা দেয় কোনো মেয়ের প্রেতাত্মা? তাহলে আজই ঘুরে আসুন কঙ্কাল দ্বীপে, তিন গোয়েন্দার সাথে।

রেটিং: ৯/১০

**৩.ভলিউম ১/১-রুপালী মাকড়সা:**

ডেভিস ক্রিস্টোফারের কাছে কঙ্কাল দ্বীপের রহস্যের রিপোর্ট দিয়ে তিন গোয়েন্দা যখন হলিউড থেকে মনের আনন্দে ফিরছে, ঠিক তখনই রোলস রয়েসের সামনে এসে হ্যাঁচকা ব্রেক কষলো আরেকটা গাড়ি। দুর্ঘটনা প্রায় ঘটেই গিয়েছিলো, নিছক হ্যানসনের মতো একজন তুখোর শোফার ছিলো বলেই বাঁচোয়া। অন্য গাড়ি থেকে ছিটকে বেরিয়ে এলো কয়েকজন বিদেশী, তুমুল গালিগালাজ করতে থাকলো হ্যানসনকে। অতঃপর নিজের গাড়ির ড্রাইভারের দোষ বুঝতে পেরে গাড়ি থেকে নামলো এক সুদর্শন রাজকীয় চেহারার এক কিশোর। ক্ষমা চাইলো তিন গোয়েন্দার কাছে, তারপর অপ্রত্যাশিতভাবেই সাহায্য চেয়ে বসলো তাদের কাছে। তারা কি ঘুরিয়ে দেখাবে আমেরিকার বিখ্যাত ডিজনি পার্ক। সানন্দেই রাজি হলো তিন গোয়েন্দা&#8230; তারপর?

ভ্যারানিয়ার রাজপুত্রের সাথে রাইডে চড়েছে জানতে পেরে বিস্ময়ে অবাক হয়ে গেলো তিন গোয়েন্দা। ভ্যারানিয়ার রাজপুত্র! আর কিছুদিন পরেই যার অভিষেক হতে যাচ্ছে রাজা হিসেবে? সত্যিই তাই! অভিষেক অনুষ্ঠানে যোগ দিতে তাই দাওয়াতই করে বসলো প্রিন্স দিমিত্রি। দাওয়াত রক্ষা করতে তাই ইউরোপে পাড়ি দিলো তিন গোয়েন্দা&#8230; কে জানতো তাদের জন্য অপেক্ষা করছে রাজতন্ত্রের গভীর ষড়যন্ত্র?

রাজধানী ডেনজোর বিশাল প্রাসাদে পা রেখে মাথা চক্কর দিয়ে উঠলো তিন কিশোরের। মাত্র ৫০ বর্গমাইলের ছোট্ট এই দেশে এত বিস্ময় লুকিয়ে রয়েছে। তবে আসল অ্যাডভেঞ্চার এখনো শুরুই হয়নি&#8230; তারপর যখন শুরু হলো ততক্ষণে চুরি হয়ে গিয়েছে রুপালী মাকড়সা!

খাইছে! রুপালী মাকড়সা? মাকড়সা আবার চুরি হবে কেন? ঘটনার সাথে উঠে এলো প্রাচীন ইতিহাস। রুপালী মাকড়সাই ভ্যারানিয়ার জাতীয় প্রতীক, প্রিন্স পলকে বিদ্রোহীদেরকে হাত থেকে বাঁচিয়ে দিয়েছিলো এই মাকড়সাই। রাজার অভিষেক অনুষ্ঠানে গলায় ঝোলাতে হবে রুপালী মাকড়সার চেইন, নাহলে দিমিত্রি কখনোই নিজের মাথায় রাজার মুকুট আর দেখতে পাবেন না। অগত্যা রুপালী মাকড়সা খোঁজার দায়িত্ব নিলো তিন গোয়েন্দাই, তবে সতর্ক থাকতে হবে ওদেরকে, সামান্য ভুল পদক্ষেপও তাদের ইহলীলা সাঙ্গ করে দিতে পারে!

ভ্যারানিয়ার আলো বাতাস খেয়ে তিন গোয়েন্দা যখন ঘরে ফিরলো তখন হঠাৎ করেই রবিনের ড্রয়ার থেকে ছিটকে বেরিয়ে এলো একটা রুপালী মাকড়সা! একেবারে আসল মাকড়সা! ভল্ট থেকে চুরি হয়েছে যেই আসলটা। ঠিক তখনই দরজায় আঘাত হানতে লাগলো গার্ডরা। তল্লাশী করতে চাইলো তিন গোয়েন্দার রুম। ষড়যন্ত্রের গন্ধ পেয়ে বুঝতে বাকি রইলো না আর কিছু, পালিয়ে যাওয়া ছাড়া গতি নেই। শেষমেশ পালিয়েই গেলো তিন গোয়েন্দা, তবে যাওয়ার সময় মাথায় আঘাত লেগে কিছু সময়ের স্মৃতি হারিয়ে গেলো রবিনের, “রুপালী মাকড়সার চেইনটা কোথায় রেখেছিলো সে?”

শেষমেশ ধরা পড়লো তিন গোয়েন্দা। রুপালী মাকড়সা না পেলে রাজা হতে পারবেন না প্রিন্স দিমিত্রি। আমেরিকাতেও আর ফেরা হবে না তিন গোয়েন্দার। তারা কি পারবে শেষমেশ রুপালী মাকড়সাকে উদ্ধার করতে?

তিন গোয়েন্দার সাথে ঘুরে দেখতে চান ভ্যারানিয়ার ড্রেনেজ সিস্টেম থেকে শুরু করে রাজপ্রাসাদের প্রতিটি গলিঘুপচি? কিংবা আয়রন মেইডেনের মধ্যে চিমসে হতে চান? তাহলে রুপালী মাকড়সা হাতে নিয়ে বসে পড়ুন এখনই&#8230; আপনার জন্য অপেক্ষা করছে ভ্যারানিয়ার দরজা।

রেটিং: ৯/১০