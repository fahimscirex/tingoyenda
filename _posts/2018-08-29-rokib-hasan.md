---
id: 984
title: রকিব হাসান
date: 2018-08-29T20:23:53+00:00
author: জাহিদ মুন্না
layout: post
guid: https://tingoyenda.org/?p=984
permalink: /rokib-hasan/
categories:
  - তিন গোয়েন্দা
  - পরিচিতি
tags:
  - Rokib Hasan
  - Tin Goyenda
  - তিন গোয়েন্দা
  - তিন গোয়েন্দা পরিচিতি
  - রকিব হাসান
---
বই পড়তে ভালোবাসে অথচ <span style="color: #ff6600;"><a style="color: #ff6600;" href="https://3goyenda.com/">তিন গোয়েন্দা</a></span> সিরিজের নাম শোনেনি, এমন মানুষ এই দেশে খুঁজে পাওয়া দুষ্কর। বাংলাদেশের সিংহভাগ বইপ্রেমীর শৈশব-কৈশোর কেটেছে তিন গোয়েন্দার <span style="color: #000080;"><a style="color: #000080;" href="https://3goyenda.com/kishor-pasha/">কিশোর</a></span>&#8211;<span style="color: #993366;"><a style="color: #993366;" href="https://3goyenda.com/musa-aman/">মুসা</a></span>&#8211;<span style="color: #008080;"><a style="color: #008080;" href="https://3goyenda.com/robin-milford/">রবিনের</a></span> সাথে। সেই জনপ্রিয় তিন গোয়েন্দা সিরিজটির যিনি জন্ম দিয়েছেন, তার নাম রকিব হাসান।

রকিব হাসানের জন্ম ১৯৫০ সালে ১২ ডিসেম্বর, কুমিল্লায়। বাবার সরকারি চাকরির সুবাদে তার বেড়ে উঠা ও স্কুল কলেজের পাঠ সম্পন্ন হয় ফেনীতেই। আদমজী ক্যান্টনমেন্ট কলেজ থেকে করেন বিএসসি পাস। এরপর বিভিন্ন ধরনের চাকরিতে ঢুকলেও কোনটাতেই মন বসেনি স্বাধীনচেতা রকিব হাসানের।  
ছোটবেলাতেই নীহাররঞ্জন, শিবরাম চক্রবর্তী, শরৎচন্দ্রের লেখা গুলে খেয়েছেন তিনি। পড়েছেন দস্যু বাহারাম, টারজান। জিম করবেট ও জেমস হেডলি চেজ এর বইয়ের মাধ্যমে ইংরেজি সাহিত্যের প্রতি প্রবল আগ্রহ জন্মায় তার। নিয়মিত পড়া শুরু করেন ইংরেজি বই। বই পড়ার এই নেশা তার ছোটকাল থেকেই। পাঠ্যবইয়ের এক ঘেয়েমির চেয়ে কল্পনার রাজ্যে হারিয়ে যেতেই যে মানুষটির বেশি ভালোলাগে, তাকে তো আর চাকুরির জালে বেধে রাখা সম্ভব না। বইয়ের প্রতি সেই ভালোবাসার সুবাদে তাই ভাগ্য তাকে পরিচয় করিয়ে দিলো সেবা প্রকাশনীর জনপ্রিয় লেখক শেখ আব্দুল হাকিম ও তার মাধ্যমে সেবা প্রকাশনীর কর্ণধার, বাংলাদেশের আরেক কিংবদন্তী লেখক কাজী আনোয়ার হোসেনের সাথে। নিজের আত্মবিশ্বাস ও কাজী আনোয়ার হোসেনের উৎসাহে লিখে ফেললেন তার প্রথম বই &#8216;কুউউ&#8217;, যেটি কিনা মাসুদ রানা সিরিজের ৫৫ নম্বর বইয়ে কাজী আনোয়ার হোসেনের নামে ১৯৭৭ সালে প্রকাশ হয়। এরপর একে একে শামসুদ্দিন নওয়াব নামে অনুবাদ করলেন &#8216;জুলভার্ণ সিরিজ&#8217;, &#8216;বারমুডা ট্রাইএঙ্গেল&#8217; সহ আরও অনেক বই। রকিব হাসানের স্বনামে প্রকাশিত প্রথম বইটি ছিল ক্যানেথ অ্যান্ডারসনের শিকার কাহিনী, &#8216;জঙ্গল&#8217;। এরপর তিনি অনুবাদ করেন ব্রাম স্ট্রোকারের বিখ্যাত &#8216;ড্রাকুলা&#8217; বইটি। এরিক ফন দানিকেন, ফার্লে মোয়াট, জেরাল্ড ডুরেল এর অনেক বই অনুবাদ করেছেন তিনি। অনুবাদ করেছেন এডগার রাইস বারোজ এর বিশ্ববিখ্যাত টারজান সিরিজ ও মহাক্লাসিক অ্যারাবিয়ান নাইটস।

এতো অসাধারন সব বই অনুবাদ করার পরেও যেই সিরিজটি বাংলাদেশের শিশু-কিশোরদের মনে তার পাকাপোক্ত জায়গা করে দেয় সেটি হলো &#8216;তিন গোয়েন্দা&#8217;। অ্যারাবিয়ান নাইটস অনুবাদ করার সময় একদিন একঘেয়েমি কাটানোর জন্য তিনি হাতে তুলে নিয়েছিলেন &#8216;দি থ্রি ইনভেস্টিগেটরস&#8217; সিরিজের &#8216;দ্যা মিস্ট্রি অফ দি স্টাটারিং প্যারট&#8217; বইটি। বইটি এক নিঃশ্বাসে শেষ করে ফেলেন তিনি। মুগ্ধ হয়ে যান। তখনই তার মাথায় আসে এই সিরিজ অবলম্বনে একটি কিশোর গোয়েন্দা সিরিজ রচনার আইডিয়া। কাজীদার (কাজী আনোয়ার হোসেন) সাথে কথা বলে শুরু করে দিলেন কাজ। কাজীদা দিলেন কিশোর নামটি, রকিব হাসান দিলেন মুসা ও রবিন। ১৯৮৫ সালের আগস্ট মাসে প্রকাশ হলো তিন গোয়েন্দা সিরিজের প্রথম বই। এরপর আর পেছনে ফিরে তাকাতে হয়নি। এদেশের বইপ্রেমীদের ছেলেবেলার বড় একটা অংশ জুড়ে আছে তিন গোয়েন্দা। রকিব হাসান একাই তিন গোয়েন্দা সিরিজের প্রায় ১৬০টি বই লিখেছেন। সেবা প্রকাশনীর তিন গোয়েন্দা সিরিজে এখন আর না লিখলেও প্রথমা, বইঘর সহ বিভিন্ন প্রকাশনী ও ম্যাগাজিনে কিশোর-মুসা-রবিনদের নিয়ে এখনও লিখে যাচ্ছেন রকিব হাসান।

তিন গোয়েন্দা ছাড়াও কিশোরদের জন্য আবু সাঈদ ছদ্মনামে গোয়েন্দা রাজু সিরিজ ও জাফর চৌধুরী ছদ্মনামে রোমহর্ষক’ সিরিজ লিখেছেন তিনি। কিশোরদের জন্য বেশ কিছু সায়েন্স ফিকশন ও হরর গল্পও লিখেছেন। ছিলেন সেবার জনপ্রিয় রহস্যপত্রিকার সহকারী সম্পাদক। বাংলাদেশের শিশু-কিশোরদের বইপড়ুয়া হয়ে উঠার পেছনে তার সৃষ্টিগুলোর অবদান অনেক। ভবিষ্যতে তার কাছ থেকে আরও অনেক চমকপ্রদ বই আসবে বলে আমরা সবাই আশা রাখি। সারাজীবন বইয়ের সাথে কাটিয়ে দেয়া প্রচারবিমুখ, স্বাধীনচেতা এই মানুষটির প্রতি রইলো অনেক শ্রদ্ধা।

**লিখেছেনঃ** [**জাহিদ মুন্না**](https://www.facebook.com/jahidmunnaofficial)

<span style="color: #993366;">সহায়ক</span>

কিশোর আলো (আগস্ট সংখ্যা, ২০১৫)  
রকমারি-বই কথা (ঢাকা এফ এম)  
আমার কৈশোর-রকিব হাসান  
উইকিপিডিয়া