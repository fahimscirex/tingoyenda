---
id: 1411
title: আমার জীবনে তিন গোয়েন্দা-২
date: 2018-11-11T23:07:55+00:00
author: জাহিদ মুন্না
layout: post
guid: https://tingoyenda.org/?p=1411
permalink: '/%e0%a6%86%e0%a6%ae%e0%a6%be%e0%a6%b0-%e0%a6%9c%e0%a7%80%e0%a6%ac%e0%a6%a8%e0%a7%87-%e0%a6%a4%e0%a6%bf%e0%a6%a8-%e0%a6%97%e0%a7%8b%e0%a7%9f%e0%a7%87%e0%a6%a8%e0%a7%8d%e0%a6%a6%e0%a6%be-%e0%a7%a8/'
categories:
  - আমার জীবনে তিন গোয়েন্দা
  - ব্লগ
tags:
  - Tin Goyenda
  - আমার জীবনে তিন গোয়েন্দা
  - তিন গোয়েন্দা
---
<table border="1" style="border-collapse: collapse; width: 100%;">
  <tr>
    <td style="width: 100%;">
      <h4 style="text-align: center;">
        <span style="color: #333399;"><strong>আমার জীবনে তিন গোয়েন্দা-২</strong></span>
      </h4>
      
      <p style="text-align: center;">
        <strong>লেখক: <a href="https://web.facebook.com/zohaer.akash" target="_blank" rel="noopener noreferrer"><span style="color: #800080;">জোহায়ের আকাশ</span></a></strong>
      </p>
    </td>
  </tr>
</table>

২০০৫ সালের এক সন্ধ্যায় বাবা আমার বড় আপুর সব গল্পের বই ঘরের কাছের পুকুরে ফেলে দিলেন।  
আপুর আত্নসম্মানবোধ প্রবল। এত দিনের এত কষ্টে জমানো বইগুলো হারানোর পরেও সে এমন ভাব দেখালো যেন কিছুই হয় নি। আমি, মেঝো আপু আর মা মিলে যে কয়েকটা সম্ভব উদ্ধার করে নিয়ে আসলাম। আমি পড়তাম মাত্র ক্লাস ওয়ানে। তখনো একটাও <span style="color: #000080;"><a href="https://3goyenda.com/" style="color: #000080;">তিন গোয়েন্দা</a></span> পড়া হয়নি। এই ঘটনা আমার ভাবনাজগতে এক বিরাট নাড়া দিলো। স্কুল থেকে আসার পর একদিন প্রথম তিন গোয়েন্দা নিয়ে বসলাম। <span style="color: #993366;"><a href="https://3goyenda.com/review-volume-22/" style="color: #993366;">ভলিউম ২২</a></span>, গল্পের নাম &#8220;আলোর সংকেত&#8221;।  
প্রথম প্রথম বুঝতে বেশ কষ্ট হতো। মাঝেমাঝে ধৈর্য হারা হয়ে দূর ছাই বলে বই রেখে দিতাম। কিন্তু কোন এক অমোঘ আকর্ষণে বারবার ফিরে আসতেই হতো। কিসের আকর্ষণ, সে রহস্য আজও ভেদ করতে পারিনি আমি। জানি কোন তিগো ফ্যানই পারেনি। স্বয়ং তিন গোয়েন্দাও এই কেসে ব্যর্থ হবে। প্রথম গল্প শেষ করার পর খুশির অনুভূতিটা অসাধারণ! খুশি হবার কারণ শুধু গল্প ভাল লেগেছে তা না, কিভাবে এত বড় একটা লেখা শেষ করলাম সেটাও একটা কারণ! সেই থেকে শুরু। এরপর এক নেশায় আচ্ছন্ন হয়ে ঘুম থেকে ওঠার পর থেকে ঘুমাতে যাবার আগে পর্যন্ত শুধুই তিন গোয়েন্দা। খাবার সময়ও তিগো পড়ার বদঅভ্যাস হয়ে যায় যেটা বাসায় এত বছর ধরে বকাঝকার পরেও ছাড়তে পারিনি। তবে অন্যদের মত বইয়ের ভাঁজে লুকিয়ে কখনো তিন গোয়েন্দা পড়তে হয়নি, এদিক থেকে আমি সৌভাগ্যবান। বাবা-মা বড় দুই বোনকে অতিরিক্ত গল্পের বই পড়ার জন্যে বকাঝকা করতে করতে আমার বেলায় যথেষ্ট ক্লান্ত হয়ে গিয়েছিলেন। তবে বাবা আমার এই অধঃপতনে ছিলেন বরাবরই নাখোশ। একদিন অফিস থেকে ফেরার পর ঘোষণা দিলেন ওসব আজেবাজে বইয়ের চেয়ে ভাল বই অনেক আছে, আর উদাহরণস্বরূপ একটা বই তিনি নিয়েও এসেছেন।বইয়ের নাম &#8220;লেজকাটা শেয়াল&#8221;! শেয়াল ছাড়াও বাঘ, হরিণ, খরগোশ, কচ্ছপসহ অনেকেরই রংচঙে গল্প আছে। লেখক ঈশপ নামে কোন এক অজানা ব্যক্তি। <span style="color: #00ccff;"><a href="https://3goyenda.com/rokib-hasan/" style="color: #00ccff;">রকিব হাসানে</a></span>র সাথে কম্পিটিশনে ঈশপ সাহেব টিকতে পারেননি বলাই বাহুল্য।  
হাই স্কুলে ভর্তি হই বাসা থেকে বেশ দূরেই। ভ্যানে করে যাওয়া আসা করতে হয়। ইন্ট্রোভার্ট হিসেবে ছোট থেকেই একটু খ্যাতি ছিল। মানুষের সাথে কথা বলা এড়াতে যাওয়া আসার সময়ও হাতে থাকতো কোন একটা তিগো বই। মানুষের চোখে অচিরেই আমি খুব সমীহের পাত্র হয়ে গেলাম!  
একদিনের কথা, ক্লাস ক্যাপ্টেন হোমওয়ার্কের খাতা সবার নাম ধরে ডাক দিয়ে ফেরত দিতে গিয়ে ভুরু কুঁচকে জিজ্ঞেস করলো, &#8220;<span style="color: #339966;"><a href="https://3goyenda.com/kishor-pasha/" style="color: #339966;">কিশোর পাশা</a></span> কে?&#8221; সামনের বেঞ্চ থেকে মোটাসোটা গোলগাল চেহারার এক ছেলে হাত তুলে তার দৃষ্টি আকর্ষণ করে নিলো। ক্লাস শেষে জনাব কিশোর পাশার কাছে গিয়ে জিজ্ঞেস করলাম তিন গোয়েন্দা পড়ো? দেখা গেল একই ক্লাসে তিগো ফ্যান বেশ অনেকেই আছে। তিন গোয়েন্দা বানাতে বেশি দেরি হলো না। সমস্যা দেখা দিলো কিশোর পাশা কে হবে সেটা নিয়ে। মোটাসোটা বালকের এক কথা, কিশোর পাশা তাকে না বানালে সে কাউকে হতে দিবে না! অনেকটা গায়ের জোরেই সে কিশোর পাশা নামটা বাগিয়ে নেয়। আমি <span style="color: #808000;"><a href="https://3goyenda.com/robin-milford/" style="color: #808000;">রবিন মিলফোর্ড</a></span>, স্বাস্থ্যবান আরেকজন <span style="color: #33cccc;"><a href="https://3goyenda.com/musa-aman/" style="color: #33cccc;">মুসা আমান</a></span>। পরে জানতে পারি আমাদের কিশোর পাশার ইতোমধ্যেই &#8220;নেতা নির্বাচন&#8221; পড়া হয়ে গেছে। লিডার হবার প্রশ্নে সে কাউকে ছাড় দেবে এটা একটা অকল্পনীয় ব্যাপার। সারা দেশের আরো অসংখ্য তিন গোয়েন্দা টীমের মত আমাদেরও একটা কমন ব্যাপার হলো অনেক ছোঁক ছোঁকের পরও কোন রহস্য খুঁজে পাইনি, সমাধান করা তো দূরের কথা।  
নিরানন্দ ক্লাসে হঠাৎই এক ম্যাডাম আসলেন। তাঁর বয়স ষাটোর্ধ, শখের বসে এখনো ক্লাস নেন। তাঁর আসল নাম কারো মনে নেই। সবাই ডাকে র‍্যাব ম্যাডাম! সারাক্ষণ পান আর জর্দা চিবান। কারো দিকে ঠিক ভাবে খেয়াল করেন না। তাঁর সবকথা আমরা ঠিক ভাবে বুঝতও পারি না। কিন্তু পরীক্ষার হলে তাঁর দৃষ্টির সামনে কারো একটুও ঘাড় ঘোরানোর উপায় নেই! আশেপাশের হলের টিচাররাও স্টুডেন্টদের ভয় দেখান, &#8220;পাশের হলে কে জানো তো?&#8221; তো এই আপাতদৃষ্টিতে নিরীহ ম্যাম প্রথম ক্লাসেই আমাদের বই খুলে পড়তে বলে একটা তিন গোয়েন্দা বই ব্যাগ থেকে বের করে পড়া শুরু করলেন! দুদিন বাদে জিজ্ঞেস করলেন তিন গোয়েন্দা পড়ি কে কে। আমরা তিগো টীম এগিয়ে এলাম। ম্যাম আমাদের থেকে বই ধার নিয়ে পড়া শুরু করলেন। ম্যাডামের গুডবুকে আমাদের নাম উঠে গেল, আর এর ফজিলত আমরা পেলাম পরীক্ষার হলে।কোন এক রহস্যময় কারণে আমরা তিগোর কেউ পরীক্ষায় দেখাদেখি করেও ম্যামের কাছে কখনো ধরা পড়িনি!

সময় যায়, অনেক যত্নের পরও পেপারব্যাক বইয়ের পাতা গুলো মলিন হয়, আমরাও ছোট থেকে বুড়ো হয়ে যাই। তিগো টীমের একেকজন একেক জায়গায় ছড়িয়ে পড়ি। কিন্তু তিন গোয়েন্দার নেশা একটুও কমে না।অনেকেই জীবনে অনেকখানি জায়গা দখল করে হারিয়ে যায়, অবসরের সঙ্গী কখনো হ্রদয় ভাঙ্গে না।

একেবারেই কি কখনো ভাঙ্গে না?  
প্রথম পড়া &#8220;আলোর সংকেত&#8221; আমার মনে কিছু ভ্রান্ত ধারণা ঢুকিয়ে দেয় যে তিন গোয়েন্দা বাস্তব। আমেরিকার লস অ্যাঞ্জেলসের প্রশান্ত মহাসাগরের তীরে রকি বীচে সত্যিই তিন কিশোর একটা দল গঠন করে সারা পৃথিবী দাপিয়ে বেড়াচ্ছে, চোর-ডাকাত, খুনি আর বোম্বেটেদের নির্ঘুম রাতের কারণ হচ্ছে। একটু বড় হবার পর যখন বুঝতে থাকি আর সবার কথাই ঠিক, সত্যিই তিন গোয়েন্দা বলে কোন কিছুর অস্তিত্ব নেই&#8230;.দিনগুলো খুব আনন্দের ছিল না। রকিব হাসান আর তিন গোয়েন্দায় ফিরে আসবেন না। শামসুদ্দীন নওয়াবের কিশোর হরর/চিলার বইগুলোই এখন থেকে সহ্য করতে হবে। তিগোর নামে টিভিতে দেখানো শুরু হলো কমেডি সিরিয়াল। পুরনো তিগো ফ্যানদের কেমন লাগতো এগুলো দেখতে?  
এখন আর আগের মত তিন গোয়েন্দা পড়ার সময় হয় না। ভার্সিটির ৯টা-৫টা ক্লাস, ল্যাব আর সিজিপিএ&#8217;র টেনশন তিন গোয়েন্দাকে দূর পরবাসে পাঠিয়ে দিয়েছে। পুরনো দিনের কথা উঠলে তাই হাজারো সুখস্মৃতি শেষ পর্যন্ত একটা দীর্ঘশ্বাসেই এসে ঠেকে যায়।

কিন্তু তাই বলে তিন গোয়েন্দাকে কোন বিয়োগান্তক, খুব কষ্ট জড়ানো কোন উপন্যাসের সাথে মেলানো যাবে না। আমাদের শৈশবের দিনগুলোর স্মৃতিও তো শেষ হয় একটা দীর্ঘশ্বাস দিয়েই। কিন্তু ওগুলোতো সোনায় বাঁধানো। নতুনদের কাছেই তাই অসাধারণ দিনগুলো সযতনে থাক। বুড়োদের তো একদিন হারিয়ে যেতেই হবে। তিন গোয়েন্দা ছাড়া আর কেউ তো চিরকাল কিশোরবন্ধু হয়ে থাকতে পারে না।