---
id: 768
title: আমি, আমরা ও তিন গোয়েন্দা
date: 2018-08-02T05:29:50+00:00
author: জাহিদ মুন্না
layout: post
guid: https://tingoyenda.org/?p=768
permalink: /i-we-and-tin-goyenda/
whitedot_hide_title:
  - "0"
wpmdr_menu:
  - "1"
categories:
  - ব্লগ
tags:
  - Tin Goyenda
  - তিন গোয়েন্দা
---
<p style="text-align: center;">
  <strong>আমি, আমরা ও তিন গোয়েন্দা</strong>
</p>

<p style="text-align: center;">
  লিখেছেন : <span style="color: #33cccc;"><a style="color: #33cccc;" href="http://fb.com/jahidmunnaofficial">জাহিদ মুন্না</a></span>
</p>

[<span style="color: #ff6600;">তিন গোয়েন্দা</span>।](https://3goyenda.com/)  
তিন গোয়েন্দা নামের এই সিরিজটার সাথে আমার প্রথম পরিচয় ক্লাস এইটে। প্রথম যেদিন আমার এক বন্ধুর কাছে এই সিরিজের নাম শুনি, তখন কেন জানি কোন প্রকার আগ্রহ জাগেনি। ধরতে গেলে প্রায় জোর করেই ভলিউম ৪/২ আমার হাতে ধরিয়ে দেয় ও। বইটা দেখে একটু অবাকই হয়েছিলাম। সচরাচর যে সাইজের গল্পের বই আমরা দেখে থাকি, তার চেয়ে বেশ কিছুটা ছোট আকৃতির। বাসায় নিয়ে এসেও পড়ার আগ্রহ পাচ্ছিলাম না। বন্ধু এতবার করে পড়ে দেখতে বলল, তাই রাতে বসলাম বইটা নিয়ে। ওই একটা রাতই আমার পাঠক জীবনকে সম্পূর্ণরুপে বদলে দিল। গোগ্রাসে গিলতে শুরু করলাম। কখন যে রাত পার হয়ে ভোর হয়ে গেছে খেয়ালই করিনি। ঐ প্রথম কোন বই পড়ে আমার এতো ভালো লেগেছিল। কি অসাধারণ বর্ণনা! কি জীবন্ত বইয়ের চরিত্রগুলো! মনে হচ্ছিল বইয়ের চরিত্রগুলো আমার কতো দিনের চেনা!  
সাত পাঁচ না ভেবে সকাল হতেই ছুট লাগালাম আমার প্রিয় দোকান সূর্য লাইব্রেরীতে। তিনটা ভলিউম কিনে নিয়ে এসে আবার গেলা শুরু করলাম। সারাদিন ধরে চলল বই পড়া। আমি ছোট থেকেই গল্পের বই পড়তে ভালোবাসতাম। কিন্তু এই প্রথম কোন বইয়ের সাথে এতোটা মিশে যেতে দেখে আম্মুও অবাক। নাওয়া-খাওয়া বাদ দিয়ে বইয়ে মুখ গুজে পার করলাম সারাদিন। মনের ভেতরে কেমন যেন এক স্বর্গীয় অনুভুতি হচ্ছিলো। শুরু হল তিন গোয়েন্দার সাথে পথ চলা। আমাদের এখানে তিন গোয়েন্দা ততটা জনপ্রিয় না হওয়ায় বই পাওয়া দুষ্কর ছিল। আমার তিন গোয়েন্দা পাগল বন্ধুই ছিল তখন ভরসা। ওর কাছ থেকে বই নিয়ে একে একে পড়তে শুরু করি। হারিয়ে যেতে শুরু করি এক স্বপ্নের রাজ্যে যেখানে বন্ধু বন্ধুর জন্য জীবন বাজি রাখতে পারে, মায়া-মমতা এর পরিমাপ যেখানে অসীম, যেখানে অন্যায়ের বিরুদ্ধে লড়ায়ের জন্য যেকোনো ঝুঁকি নিতে পিছ পা হয়না তিন কিশোর। কয়েকদিনেই আমার সবচেয়ে ভালো বন্ধুদের তালিকায় যুক্ত হয় আরও তিনটি নাম। <span style="color: #800080;"><a style="color: #800080;" href="https://3goyenda.com/kishor-pasha/">কিশোর</a></span>,[<span style="color: #00ccff;">মুসা</span>](https://3goyenda.com/musa-aman/),<span style="color: #339966;"><a style="color: #339966;" href="https://3goyenda.com/robin-milford/">রবিন</a></span>।

আমার জীবনের পেন্সিল স্কেচ এ রঙের ছোঁয়া দেয়া শুরু করলো তিন গোয়েন্দা। কখনও রকি বীচ কখনও সান্তা মনিকা, আবার কখনও আফ্রিকার গভীর জঙ্গল। রহস্য-রোমাঞ্চ ও অ্যাডভেঞ্চার এর সাথে কাটতে থাকল একেকটি সোনালী দিন। প্রতিটি দিন যেন স্বপ্নের চেয়েও সুন্দর। একটা দুটো করতে করতে কখন যে তিন গোয়েন্দার প্রায় সব অ্যাডভেঞ্চারের সঙ্গী হয়ে উঠলাম,  
বুঝতেই পারিনি। সৃষ্টিকর্তাকে অসংখ্য ধন্যবাদ আমার জীবনে তিন গোয়েন্দাকে নিয়ে আসার জন্য। এখনও মনে পড়ে, স্কুলে টিফিনের ঘণ্টা বাজলেই সবার মাঝে হুড়োহুড়ি লেগে যেতো, কে আগে ক্লাস থেকে বের হবে। আমি ব্যাগের ভেতর থেকে তিন গোয়েন্দা বের করে ডুব দিতাম। বেশিরভাগ সময়ই নিজের টিফিন করার কথা মনে থাকতোনা । ক্লাসে চলাকালীন সময়ে লুকিয়ে পড়তে গিয়ে ধরাও খেয়েছি। আম্মুর বকার ভয়ে লুকিয়ে তিন গোয়েন্দা পড়ার দিন গুলো খুব মিস করি এখন। রাতে মোবাইলের আলোয় লুকিয়ে তিন গোয়েন্দার সাথে অভিযানে বের হওয়ার যে মজা, সেটার সাথে অন্য কিছুর তুলনা চলেনা।

তিন গোয়েন্দা শুধু একটা গল্পের বই না। তিন গোয়েন্দা একটা রংধনু। যে রংধনু আমার শৈশব-কৈশোরকে রাঙিয়েছে তার সকল রঙ দিয়ে। তিন গোয়েন্দা একটা পূর্ণিমারচাঁদ। যে চাঁদের আলো গায়ে মেখে স্বপ্নের মত একেকটা রাত পার করেছি। তিন গোয়েন্দা একটা আশা। যে আশা শত প্রতিকূলতায়ও লড়াই করার সাহস যোগায়। কি পাইনি আমি তিন গোয়েন্দা থেকে? সততা, নিষ্ঠা,কর্তব্যপরায়ণতা এই সবই পেয়েছে। শিখেছি বন্ধুত্ব কি। শিখেছি, কিভাবে মানুষকে ভালোবাসতে হয়। শিখেছি বিপদে কি করে মানুষের পাশে দাঁড়াতে হয়। কিভাবে অন্যায়ের বিরুদ্ধে প্রতিবাদ করতে হয়। তাই তো এতো ভালবাসি এই সিরিজটাকে।

আমি জানি, সকল তিন গোয়েন্দাপ্রেমীর গল্পটা প্রায় এইরকমই। আমরা সবাই আমাদের জীবনের কিছু অসাধারণ মুহূর্ত কাটিয়েছি তিন গোয়েন্দারসাথে। প্রযুক্তির এই যুগে আমরা সবাই মোবাইল, কম্পিউটার অথবা ইন্টারনেট নিয়ে ব্যাস্ত থাকতেই বেশি পছন্দ করি। বইয়ের সাথে সখ্যতাও অনেকটাই কমে গিয়েছে আমাদের। তবুও প্রিয় সিরিজটাকে স্মরণ করার চেষ্টা করি আমরা। আর আমাদের কর্তব্য নতুন বইপোকাদের কাছে এই সিরিজটাকে পৌঁছে দেয়া। আমরা যদি তিন গোয়েন্দার সাথে কাটানো অসাধারণ মুহূর্তগুলো তাদের সাথে শেয়ার না করি, তাহলে তারা কিভাবে তিন গোয়েন্দাকে ভালবাসবে? তিন গোয়েন্দাকে জানবে? আমরা তো সব সময়ই চাই যে, আমরা যেই স্বপ্নিল সময় পার করে এসেছি তিন গোয়েন্দার সাথে, আমাদের পরবর্তী প্রজন্মও সেই ভাবেই তাদের শৈশব-কৈশোর পার করুক। আর এ জন্য তো তাদের কাছে আমাদের তিন গোয়েন্দাকে  
পৌঁছে দিতে হবে। একসময় আমরা অনেকেই থাকবনা। কিন্তু আমাদের ছোট ভাই বোনেরা যাতে আমাদের অনুভূতি গুলো জানতে পারে, তারাও যাতে তিন গোয়েন্দাকে আমাদের মত করেই আপন করে নিতে পারে অন্তত সে জন্য হলেও আমাদের কিছু করা উচিৎ।

আমাদের মধ্যে অনেকেই খুব ভালো ছবি আঁকতে পারে, কবিতা লিখতে পারে, গল্প লিখতে পারে। আমরা যদি আমাদের এইসব প্রতিভার মাধ্যমে তিন গোয়েন্দাকে আমাদের পরবর্তী প্রজন্মের কাছে তুলে ধরতে পারি, তাহলে তারাও আমাদের মতই দেশকে ভালবাসতে শিখবে, শ্রদ্ধা করতে শিখবে, অন্যায়ের বিরুদ্ধে রুখে দাঁড়াতে শিখবে। আমাদের মধ্যে যারা ছবি আঁকতে ভালোবাসি, তারা তিন গোয়েন্দার কোন বিশেষ দৃশের ছবি এঁকে সবার সাথে শেয়ার করতে পারি। অথবা এঁকে ফেলতে পারি আমাদের কল্পনার কিশোর,মুসা,রবিন অথবা <span style="color: #ff99cc;"><a style="color: #ff99cc;" href="https://3goyenda.com/georgina-parker/">জিনাকে</a></span>। যারা কবিতা লিখতে ভালবাসি, তারা তিন গোয়েন্দাকে নিয়ে লিখে ফেলতে পারি সুন্দর সুন্দর কবিতা। আবার তিন গোয়েন্দায় থাকা মজার চরিত্র গুলোকে নিয়ে তৈরি করতে পারি মজার মজার কৌতুক। যারা গল্প লিখতে ভালোবাসি, তারা তিন গোয়েন্দাকে নিয়ে গোটা একটা গল্পই লিখে ফেলতে পারি। কে জানে? হয়তো আমাদের মধ্য থেকেই বেরিয়ে আসবে কোন প্রতিভাবান লেখক যে কিনা হাল ধরবে তিন গোয়েন্দা সিরিজের। নতুন প্রজন্মকে নিয়ে যাবে তিন গোয়েন্দার সেই সোনালী অতীতে। শুনতে অবিশ্বাস্য মনে হলেও অসম্ভব কিছুইনা। তিন গোয়েন্দার প্রতি আমাদের মনে জমে থাকা অনুভূতি গুলো কি পারিনা সবার সাথে ভাগ করে নিতে? হ্যাঁ। অবশ্যই পারি। তিন গোয়েন্দাকে আমারা মোবাইল, কম্পিউটার অথবা ভিডিও গেমসের নিচে চাপা পরে হারিয়ে যেতে দেবো না।

যতদিন এই পৃথিবীর বুকে মানব সভ্যতা থাকবে, ততদিন বেচে থাকবে আমাদের সবার প্রানপ্রিয় সিরিজ &#8216;তিন গোয়েন্দা&#8217;।