---
id: 624
title: আমার চোখে তিন গোয়েন্দা
date: 2018-07-24T09:15:19+00:00
author: ফাহিম মোন্তাসির
layout: post
guid: https://tingoyenda.org/?p=624
permalink: /my-perspective-on-tin-goyenda/
whitedot_hide_title:
  - "0"
wpmdr_menu:
  - "1"
categories:
  - ব্লগ
tags:
  - Perspective
  - Tin Goyenda
  - তিন গোয়েন্দা
---
<p style="text-align: center;">
  <strong>আমার চোখে তিন গোয়েন্দা</strong>
</p>

<p style="text-align: center;">
  লিখেছেন : <a href="http://fb.com/shotabdibhattacharjee">শতাব্দী ভট্টাচার্য</a>
</p>

<p style="text-align: justify;">
  <a href="https://3goyenda.com/">তিন গোয়েন্দা</a> মৌলিক রচনা নয়। বিদেশি কাহিনীর ছায়া অবলম্বনে রচিত প্রতিটা কাহিনী। সাহিত্যিক গুণাবলি হয়তো তেমন নেই। উচ্চমার্গের সাহিত্যের সাথে তিন গোয়েন্দার তুলনা চলেনা। আবার এটার একটা নির্দিষ্ট বয়সকাল আছে বলে অনেকে বড় হওয়ার সাথে সাথে আগ্রহ হারাতে শুরু করেন৷ কিন্তু সত্যিকার অর্থে, একজন পাঠক সৃষ্টির পেছনে তিন গোয়েন্দার অবদান অনস্বীকার্য । তিন গোয়েন্দা কিশোর থ্রিলার, টান টান উত্তেজনায় ভরপুর রকিব হাসানের এবং কয়েকটা শান এর লেখা। শুরু করলে শেষ না করে ওঠা মুশকিল। বাচ্চাদেরকে ফেলুদা, কাকাবাবু, তিন গোয়েন্দা, শীর্ষেন্দুর অদ্ভুতুড়ে সিরিজ, শঙ্কু, টেনিদা, ঘনাদা, টিনটিন,মুহম্মদ জাফর ইকবালের কিশোর উপন্যাস ইত্যাদি বই পড়তে দিলে আস্তে আস্তে তারা বিদগ্ধ পাঠক হয়ে উঠবে এটা আমি বিশ্বাস করি। বড় হওয়ার সাথে সাথে তারা তখন রুচিমতো বই পড়বে এবং অবশ্যই সুরুচিই জন্মাবে।
</p>

<p style="text-align: justify;">
  তিন গোয়েন্দার আরেকটা উল্লেখযোগ্য ব্যাপার হচ্ছে তাদের বয়স। নিজেদের বয়সী বলে আগ্রহ থাকে বেশি। বুদ্ধি, বিবেচনা, সততা, নৈতিকতা ইত্যাদি তো আছেই, সাথে হাস্যরস গুলো এত স্বাভাবিক যে আপনাতেই তার ছাপ পড়ে মনে। বিভিন্ন জায়গার বর্ণনা, পশুপাখির নাম এবং স্বভাব, গাড়ির ধরন, সাগরতলের নানান প্রাণীর চমকপ্রদ আচরণ, ট্র‍্যাকিং, আত্মরক্ষা ইত্যাদি সম্পর্কে সম্যক জ্ঞান অর্জন করা যায় তিন গোয়েন্দা পড়ে। সে কারণে প্রথম ৬০ টি ভলিউম এবং পরের বাছাই করা কিছু গল্প সকল পাঠকদের পড়া উচিৎ এবং পরিবারের ছোট সদস্যদের ও উৎসাহিত করা উচিৎ পড়ার জন্য।
</p>

<p style="text-align: justify;">
  তিন গোয়েন্দা স্বপ্ন দেখায় অসম্ভবকে সম্ভব করার৷ আমেরিকায় বাস করে যদিও ওরা, অনেক কাজ ই হয়ত ওদের জন্য সহজ, তবু বাংলাদেশের পাঠক হয়েও আমরা চেষ্টা করি তিন গোয়েন্দার মতো হতে। কেউ বুদ্ধিতে শান দেয়, কেউ বই পড়ার সংখ্যা বাড়িয়ে দেয়, কেউ খাওয়ার প্রতি মনোযোগী হয়। আমি নিজেই তিন গোয়েন্দা থেকে অনুপ্রাণিত হয়ে এই তেইশ বছর এ এসে সাঁতার শিখেছি, কারাতে ক্লাসে ভর্তি হয়েছি। ছোটবেলায় সাইকেল শিখেছি আর কিছুদিন পর হয়তো গাড়িও চালানো শিখব। তিন গোয়েন্দা প্রতিদিনের প্রতি মূহুর্তের সঙ্গী আমার। বই হয়ত সব সময় এখন আর পড়া হয় না, কিন্তু মূল যে নির্যাসটা সেটা সবসময় সাথে থাকে।
</p>

<p style="text-align: justify;">
  আসলে বই শুধু পড়লেই হয় না, তা থেকে কি শিক্ষা নিলাম, কোন জায়গায় নিজেকে উন্নত করলাম ওই জিনিসটা ভীষণ গুরুত্বপূর্ন । সেদিক থেকে তিন গোয়েন্দা একটা সার্থক এবং সুন্দর সিরিজ৷
</p>