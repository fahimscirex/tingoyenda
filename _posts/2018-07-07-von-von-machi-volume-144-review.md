---
id: 433
title: 'রিভিউ : ভন-ভন মাছি &#8211; ভলিউম ১৪৪'
date: 2018-07-07T13:35:43+00:00
author: জাহিদ মুন্না
layout: post
guid: https://tingoyenda.org/?p=433
permalink: /von-von-machi-volume-144-review/
whitedot_hide_title:
  - "0"
wpmdr_menu:
  - "1"
categories:
  - রিভিউ
tags:
  - Tin Goyenda Review
  - Volume 144
  - Von Von Machi
  - তিন গোয়েন্দা ভলিউম ১৪৪
  - ভন ভন মাছি
  - রিভিউ
---
<p style="text-align: center;">
  গল্প: ভন-ভন মাছি !<br /> বই: তিন গোয়েন্দা ভলিউম ১৪৪<br /> লেখক: শামসুদ্দিন নওয়াব<br /> প্রকাশকাল: একুশে বইমেলা ২০১৮
</p>

<p style="text-align: center;">
  রিভিউ লেখকঃ <a href="https://m.facebook.com/jahidmunnaofficial"><strong>জাহিদ মুন্না</strong></a>
</p>

<p style="text-align: justify;">
  &#8216; ভন-ভন মাছি !&#8217; নামক গল্পটি এবার বইমেলায় প্রকাশিত তিন গোয়েন্দার &#8216;টাইটান ভলিউম&#8217; এর প্রথম গল্প। গল্পটি রচিত হয়েছে তিন গোয়েন্দার ছোটবেলার একটি রহস্য উন্মোচনের কাহিনী নিয়ে। গ্রীনহিলস থেকে রকি বীচে চলে আসার সময়ের প্রেক্ষাপটে রচিত হয়েছে গল্পটি। গল্পের ভাষ্য থেকে মনে হয়েছে যে রকি বীচে এটিই তিন গোয়েন্দার প্রথম কেস।
</p>

<p style="text-align: justify;">
  গল্পের শুরুতেই দেখা যায় <a href="https://3goyenda.com/kishor-pasha/" target="_blank" rel="noopener">কিশোর</a> নীল রঙের বিশাল আকৃতির কিছু মাছিকে নিয়ে ভয়ঙ্কর সব স্বপ্ন দেখছে। দুঃস্বপ্নে মাছির ভয়ংকর আক্রমণে ঘুম ভেঙ্গে যায় কিশোরের। আর পরক্ষণেই শুনতে পায় রান্নাঘর থেকে আসা মেরি চাচীর গর্জন। নিচে নেমে কিশোর দেখতে পেলো মাছি মারার ব্যাট নিয়ে রীতিমত যুদ্ধে নেমে পড়েছে মেরি চাচী। পুরো বাড়িতে মাছির আক্রমণে অতিষ্ঠ সবাই। মেরী চাচীর অভিযোগ রাশেদ চাচার জঞ্জাল অর্থাৎ স্যালভেজ ইয়ার্ড থেকেই এতো মাছির উৎপত্তি।
</p>

<p style="text-align: justify;">
  মশা আটকানোর জন্য মিস্টার ক্লিফোর্ড এর দোকানে মশারির কাপড় আর আঠা আনতে গিয়ে কিশোর, <a href="https://3goyenda.com/musa-aman/" target="_blank" rel="noopener">মুসা</a>, <a href="https://3goyenda.com/robin-milford/" target="_blank" rel="noopener">রবিন</a> দেখতে পেলো পুরো শহরেই মাছির উৎপাত বেড়েছে। সেই সুযোগে চড়া দামে মশারির কাপড় আর আঠা বিক্রি করছে মিস্টার ক্লিফোর্ড। সন্দেহ হলো কিশোর, মুসা, রবিনের। শহরে মাছির উৎপাত বেড়ে যাবার পেছনে কি তাহলে হাত আছে মিস্টার ক্লিফোর্ড এর?
</p>

<p style="text-align: justify;">
  এরই মাঝে রবিনের বাবা, সাংবাদিক মিস্টার মিলফোর্ড এর সাথে ওরা গিয়েছিলো পুনরায় চালু হওয়া লস অ্যাঞ্জেলেসের বিখ্যাত ফ্যাক্টরি ভনভন&#8217;স মিট কোম্পানিতে। সাংবাদিক ও আমন্ত্রিত অতিথিদের পুরো কোম্পানি ঘুরিয়ে দেখালেও একটি লাল দরজার ওপাশে কি আছে তা দেখালেন না কোম্পানির মালিক ভনভন আর. ব্রিউস্টার।
</p>

<p style="text-align: justify;">
  কিশোরের প্রশ্নের জবাবে তিনি বললেন, ওই লাল দরজার ওপাশে আছে পৃথিবীর সেরা আধুনিক পিউরিফিকেশন সিস্টেম, যা চালাতে কোম্পানির খরচ হবে বছরে এক মিলিয়ন ডলার! খটকা লাগলো কিশোরের। সবকিছু দেখালেও কোম্পানির সবচেয়ে দামি আর আধুনিক যন্ত্রটা কেন সবাইকে দেখালেন না তিনি?
</p>

<p style="text-align: justify;">
  কয়েকদিনের মধ্যে মাছির আক্রমন আরও বৃদ্ধি পেলো। তদন্তে নামতে হবে, সিদ্ধান্ত নিলো তিন গোয়েন্দা। তদন্তের স্বার্থে স্যালভেজ ইয়ার্ডের ম্যানহোল দিয়ে সুয়ারেজ লাইনে নামতে হলো ওদের। প্রমাণ খুঁজতে মুসাকে হাত ঢোকাতে হলো টয়লেটে! কীভাবে এই রহস্যের কিনারা করলো তিন গোয়েন্দা? জানতে হলে তিন গোয়েন্দার ভলিউম ১৪৪ বইটি নিয়ে বসে যান। পড়ে ফেলুন &#8216;ভন-ভন মাছি!&#8217;
</p>

<p style="text-align: justify;">
  তিন গোয়েন্দার ছোট বেলার গল্প হিসেবে আমার কাছে খারাপ লাগেনি গল্পটি। বরং লেখক গল্পটিতে বেশ কিছু ইন্টারেস্টিং তথ্য দিয়েছেন যেগুলো সম্ভবত আগে কথাও দেয়া হয়নি।
</p>

<p style="text-align: justify;">
  বইয়ের এক জায়গায় বলা হয়েছে রবিনের বাবা মিস্টার মিলফোর্ড একসময় নাবিক ছিলেন। তাছাড়া সবচেয়ে বড় তথ্যটি হলো তিন গোয়েন্দার হেডকোয়ার্টার সম্পর্কিত। জঞ্জালের নিচে পরিত্যক্ত ট্রেলারটিকে হেডকোয়ার্টার করার আগে পুরনো এক রেললাইনের ধারে রেলের ইঞ্জিনে পানি দেয়ার জন্য তৈরি কেতলি আকৃতির একটি পুরনো পানির ট্যাঙ্ককে তিন গোয়েন্দা হেডকোয়ার্টার বানিয়েছিলো, যার নাম ওরা দিয়েছিলো &#8216;কফি কেতলি&#8217;।
</p>

<p style="text-align: justify;">
  বলা আছে, সেই &#8216;কফি কেতলিতে&#8217; ওরা আলোচনা করত এবং আগে থেকেই চকলেট, কোক, চিপ্স ইত্যাদি এনে জমিয়ে রাখতো। সাঙ্কেতিক চিহ্ন হিসেবে প্রশ্নবোধক ব্যবহার করার কথাও উল্লেখ আছে এই গল্পে।
</p>

<p style="text-align: justify;">
  সর্বোপরি আমার মতে তিন গোয়েন্দার ছোট বেলার গল্প হিসেবে ভন ভন মাছি ভলিউম ১৪৪ খারাপ না।
</p>

<span style="color: #800080;">পার্সোনাল রেটিংঃ</span> ৬/১০