---
id: 1540
title: আমার জীবনে তিন গোয়েন্দা-৭ (শাহ ফারাভিন তানজিনা)
date: 2019-04-07T08:40:19+00:00
author: শরিফুল ইসলাম
layout: revision
guid: https://tingoyenda.org/1303-revision-v1/
permalink: /1303-revision-v1/
---
<table border="1">
  <tr>
    <td>
      <h4>
        <span><strong>আমার জীবনে তিন গোয়েন্দা-৫</strong></span>
      </h4>
      
      <p style="text-align: center;">
        <strong>লেখক:<span> শাহ ফারাভিন তানজিনা</span></strong>
      </p>
    </td>
  </tr>
</table>

ছোটবেলা থেকেই গল্পের বইয়ের প্রতি ঝোঁক ছিল। যখন আমি দ্বিতীয় শ্রেনিতে পড়তাম,আব্বুর এক বন্ধুর বাসায় বেড়াতে যেতাম প্রায়ই। তাদের বাসায় এক আলমারি ভর্তি শুধু গল্পের বই ছিল যা আমাকে ও আমার বড় বোনকে ভীষন আকৃষ্ট করত। একদিন দেখলাম আপু একটা বই পড়ছে,ড্রাগন নাম।সেটা ছিল তিন গোয়েন্দার প্রথম দিকের বই,সিংগেল আকারে ছাপা।প্রচ্ছদ দেখে খুব ভাল লাগল। কাড়াকাড়ি করে খানিকটা পড়লাম,আপু আমার সাথে শেয়ার করতে চাইলোনা বলে ও পড়ার পর ধরলাম।আসার সময় মন খারাপ করে বাসায় এলাম,পুরোটা পড়া হয়নি বলে। পরের বার গিয়ে বইটা আর পাইনি। এরপর বহুদিন তিন গোয়েন্দার সাথে দেখা হয় নি। তৃতীয় শ্রেনির শেষদিকে আবার তিনগোয়েন্দার দেখা পেলাম,আপু ওর বান্ধবীর কাছ থেকে এনেছিলো। সেই শুরু ধারাবাহিক ভাবে তিন গোয়েন্দা পড়া। পড়ার সময় মনে হতো, কিশোর তিন গোয়েন্দার সাথে আমিও কাজ করছি, সমাধান করছি একের পর এক রহস্যের। চোখের সামনে যেন এডভেঞ্চারগুলো দেখতে পেতাম। আমরা তিন ভাইবোন ই তিন গোয়েন্দার ভক্ত। আম্মু শুরুর দিকে বকাবকি করতেন, কিন্তু যখন আম্মুর হাতে তিন গোয়েন্দাকে তুলে দিলাম তখন আম্মুও &#8220;ঝামেলা&#8221;র কাহিনীগুলো পড়ে তিগোর ভক্ত হয়ে গেলেন। আংকেল ডিকের কাহিনীগুলোও আম্মুর কাছে সমান প্রিয়।

তিন গোয়েন্দার কাছ থেকে অনেক কিছু শিখেছি,আর তার জন্য রকিব হাসান কে অনেক ধন্যবাদ। তিন গোয়েন্দা পড়ার পর থেকে আমরা তিন ভাইবোনই বাসায় গোয়েন্দাগিরি শুরু করি। কোনো একটা সুযোগ পেলেই মাথা খাটাতে শুরু করতাম আমি আর আমার ছোট ভাই;আর তা দেখে আম্মু আর আপু হাসাহাসি করতেন। আমি আর আমার ভাই খুব অল্প বয়সেই সমবয়সীদের তুলনায় রিডিং দ্রুত পড়তাম, আর তার জন্য শিক্ষকদের অনেক স্নেহও পেয়েছি। আমার বান্ধবীরা আমার পড়ার ক্ষিপ্রতা দেখে অবাক হয়ে যখন জিজ্ঞেস করে এত দ্রুত কীভাবে পড়ি,তখন হাসিমুখে তিনগোয়েন্দার নাম বলি।

তিন গোয়েন্দা আমার জীবনে অনেক কিছু অর্জন করতে সাহায্য করেছে। তিন গোয়েন্দা পড়েই আমি শিখেছি কীভাবে পড়ায় ফাঁকি না দিয়েও অন্যান্য কর্মকান্ড চালিয়ে নিতে হয়(কিশোর-মুসা-রবিন এই তিনটি সোনার টুকরো ছেলে যে আমায় সাহায্য করেছে!)  
মাঝে মধ্যে আমাদের আত্মীয় কেউ বাসায় এসে দেখত আমরা গল্পের বই পড়ছি।তারা আম্মুকে বলত, &#8220;তোমার ছেলেমেয়েরা এত নভেল বই পড়ে নষ্ট হয়ে যাবে তো&#8221;  
আম্মু হেসে বলতেন &#8211; &#8220;আমার ছেলেমেয়েরা আজেবাজে নভেল পড়ে না। ওরা তিনগোয়েন্দা পড়ে। এটা একটা শিক্ষনীয় বই&#8221; আম্মুর উত্তর শুনে প্রচুর খুশি হতাম। আর আম্মু বলবেনই বা না কেন, নিজেও তো পড়ে দেখতেন!

বাসায় যে কোনো কিছু হারিয়ে গেলে প্রায়ই আমিই খুজে বের করি গোয়েন্দাদের সেই টেকনিকে, &#8220;সকল অনুমান মিথ্যে হবার পর যে অনুমানটি অবশিষ্ট থাকে তাই সত্য&#8221; এবং বেশিরভাগ সময়ই সফল হই।একবার পাশের বাসায় একটা মেসের চুরির ব্যাপারও সলভ করেছিলাম যদিও চোর তার আগেই বাসা ছেড়ে চলে গেছিলো।

এখন তিন গোয়েন্দার কাহিনীগুলোতে অনেক পরিবর্তন এসেছে যে কারনে নতুন তিন গোয়েন্দাগুলো পড়া হয় না। লাইব্রেরীতে গেলে পুরোনগুলোর রিপ্রিন্ট খুঁজে খুঁজে কিনি কেবল সংগ্রহে রাখার জন্য। ডাউনলোড করে রাখা আছে পুরোন অনেক ভলিউম। সেসব যখনই পড়ি, হারিয়ে যাই পুরোনো সেই দিনগুলিতে, কিশোর পাশা, রবিন মিলফোর্ড আর মুসা আমান নামক ছেলে তিনটির সাথে রহস্য সমাধানে মেতে উঠি।