---
id: 1499
title: 'আমার জীবনে তিন গোয়েন্দা- ১ (আমেনা আক্তার)'
date: 2019-04-06T16:15:41+00:00
author: শরিফুল ইসলাম
layout: revision
guid: https://tingoyenda.org/1368-revision-v1/
permalink: /1368-revision-v1/
---
<table border="1" style="width: 314px;">
  <tr>
    <td style="width: 308px;">
      <h4 style="text-align: center;">
        <span><strong>আমার জীবনে তিন গোয়েন্দা-১</strong></span>
      </h4>
      
      <p style="text-align: center;">
        <strong>লেখক:<span> আমেনা আক্তার</span></strong>
      </p>
    </td>
  </tr>
</table>

<span>লিখেছেনঃ 22 September 2018 </span>

&#8216;তিন গোয়েন্দা&#8217;র সাথে আমার পথচলার শুরু ক্লাস এইটে থাকাকালীন সময়টায়। তবে তিগো&#8217;র সাথে আমার প্রথম সাক্ষাৎ ঘটেছিলো ক্লাস সিক্সে থাকতেই! পাশের বাড়ির এক সমবয়সী ছেলে তার নানা বাড়ি থেকে আসার সময় সেখান থেকে কিছু বই, কমিকস ও কিছু মাসিক পত্রিকার কয়েকটা সংখ্যা সাথে করে নিয়ে এসেছিলো। মজার ব্যাপার হচ্ছে, ও একটাও নিজের জন্য আনেনি মূলত সব এনেছিলো আমার জন্য! কি জানি আমার পড়ার বাতিক ছিলো দেখেই বোধ হয়। সেই বই এবং কমিকসের মধ্য থেকেই পেয়ে গেলাম ‘তিন গোয়েন্দা’র একটি বই। সেটা বোধ হয় ভলিউম ছিলনা। একটা সিঙ্গেল বই ই ছিলো। কাভার পেজ সহ ভেতরের কিছু পাতা এবং শেষ দিক থেকে কিছু পাতা ছিলোনা। আর ওটা যে &#8216;তিন গোয়েন্দা&#8217;র বই ছিল সেটা আমি প্রথম বুঝতে পারি যেবার আমি ভালভাবে পরিচিত হলাম তিগো&#8217;র সাথে। এতগুলো বই একসাথে পেয়ে কি যে আনন্দ হয়েছিলো আমার!

তিগো&#8217;র সাথে আমার সাক্ষাৎটাতো বললামই যখন তার নামও জানা হয়ে ওঠেনি আমার। এবার বলি তার সাথে আমার পথচলার সময়টার গল্প। যেবার আমার প্রথম ভালভাবে চেনাজানা হলো তিগো&#8217;র সাথে সেবার কৈশোরে পা রাখা হলেও শৈশবের আমেজ তখনো আমার মন থেকে মুছে যায়নি পুরোপুরি। তো তখন আমি তখন বন্ধুদের কাছ থেকে ধার নিয়ে গল্পের বই পড়তাম। লেনদেন খুব ভালো ছিলো বিধায় সহজেই বই পাওয়া যেত। পড়া শেষ হলেই ফেরত দিয়ে আবার বই নিতাম। নিজেও টিফিনের টাকা বাঁচিয়ে লাইব্রেরীতে যা পাওয়া যায় তাই কিনতাম বিশেষ করে ছোট সাইজের গল্পের বই। আমার এই খুঁজে খুঁজে বইওয়ালাদের আবিষ্কার করার ফলে অনেক উৎস ই পেয়ে যাই বইয়ের ভান্ডারের। আমার অনুসন্ধিৎসু মন তিগো’র সন্ধান পাবেনা তা কি হয়! তো একদিন ঠিক আমার হাতে এসে পড়ে এক ভিন জগতের সন্ধান নিয়ে &#8216;তিন গোয়েন্দা&#8217;।

আমারতো ‘তিন গোয়েন্দা’ নামটা দেখেই বইটা পছন্দ হয়ে গেলো। ওই যে লাইব্রেরী থেকে ছোট গল্পের বইগুলো পড়তাম দেখতে ঠিক যেন ওদের সাইজের ই তবে একটু ভারী। বাহ চমৎকার তো বেশ প্রচ্ছদটা। (ভলিউম বোধহয় ৪/১) কাভার পেজ উল্টাতেই চোখে পড়লো সেই উক্তি, “হ্যাল্লো কিশোর বন্ধুরা&#8230;&#8230;&#8230;।।&#8221; এক নিঃশ্বাসে পড়ে ফেললাম ‘তিন গোয়েন্দা’দের পরিচয়। আমি উপেক্ষা করতে পারলামনা কিশোরের সেই ডাক, “চলে এসোনা চলে এসো আমাদের সাথে।&#8221; আহ কি এক মোহময় ডাক! এতটাই চমৎকৃত হলাম যা বলার বাইরে। বিশেষ করে কিশোর যখন বললো সে বাঙালি। বাহ কিশোর তো দেখছি বাঙালি ভাই। কি এক আবেগময় ভালবাসা নিয়ে পড়তে শুরু করলাম ‘তিন গোয়েন্দা’দের অভিযানের কাহিনী। আমি আবিষ্কার করলাম যেন আমার আমিকে এই তিন গোয়েন্দাদের মাঝে। ওরা তিনজন নয় আমিও আছি ওদের সাথে সকল রহস্যভেদের কাজে। আর আরো চমৎকৃত হলাম সেই যে দেখা হয়েছিলো বছর দুয়েক আগে তাদের ই সনে তা তৎক্ষণাৎ ই বুঝে গেলাম আমি। হায় হায় তখন ওদের কেন এত ভাল করে চিনতে পারলামনা আমি সেই আফসোস ই হচ্ছিলো। সেদিন ক্লাস শুরু হয়ে যাবার পর ও পড়তে ইচ্ছে করছিলো কেবল তিগো’র কাহিনী। অন্য কিছু মাথায় ঢুকছিলোনা আর ওদের ছাড়া ভালো লাগছিলোনা। আমি ক্লাস করবো কি! বইয়ের নিচে লুকিয়ে লুকিয়ে পড়তে শুরু করলাম আবার। বাসায় এসেও খাওয়া নেই দাওয়া নেই বইয়ে মুখগুঁজে পড়তে থাকলাম। উফফ তারপর তো একনিষ্ঠ ভক্ত বনে গেলাম ‘তিন গোয়েন্দা’র। বাসায় সবসময় গল্পের বই পড়া যেতনা। বইয়ের নিচে লুকিয়ে লুকিয়ে পড়তাম বই। কতবার যে ধরা খেয়েছি ভাইয়ার হাতে তার ইয়ত্তা নেই। তখন যে খুব বেশি পড়তে পেরেছি তিগো’কে তা কিন্তু না। খুব একটা পড়ার সুযোগ হয়নি। আশেপাশের লাইব্রেরীতে ছিলোনা তিগো’র বই উপরন্তু যেসব বন্ধুদের কাছ থেকে নিতাম ওদের ও ছিলো প্রতিবন্ধকতা। বড় ভাই বোনদের বই এনে ওরা আমায় দিতো। আমি এরমধ্যে যতটুকু সংগ্রহ করতে পেরেছি তাই পড়েছি এবং গোগ্রাসে গিলেছি!

একটা ঘটনা বলি, এসএসসি’র টেস্ট পরীক্ষার দশ দিন আগে বান্ধবীর সাথে তার বাসায় গিয়েছি। আমি ওদের বাসার রুমগুলো ঘুরে ঘুরে দেখছিলাম। ওর ভাইয়ার রুমে গিয়েই আমার চোখ দুটো আটকে যায় বইয়ের তাকের দিকে। কত্তগুলা বই! এত এত বই দেখে আমার চোখ যেন চকচক করে উঠলো। আমি বইয়ের তাকের কাছে গিয়ে খুব উচ্ছ্বাস নিয়ে চোখ বড় বড় করে চেয়ে দেখতে লাগলাম বই গুলোকে। বান্ধবীতো আমার এই অবস্থা দেখে হেসেই কুটিকুটি। কয়দিন বাদে যার টেস্ট পরীক্ষা সে আছে অন্য বইয়ের সন্ধানে! বললাম বাজে বকিস না তো বই না পড়লে আমি বাঁচবোনা আর আমি না বাঁচলে টেস্ট দেবে কে শুনি? সেবার ই শার্লক হোমস, ব্যোমকেশের সাথে সাক্ষাৎ ঘটে আমার এবং ওরা যে বড় বয়সী গোয়েন্দা তা ও আমাকে জানান বান্ধবীর মা। আমি মনে মনে ভাবলাম বড় হয়ে আমি বড় বয়সীদের গোয়েন্দা কাহিনী পড়বো। বান্ধবীর মা আমায় বসে বসে ধৈর্য্য নিয়ে বইগুলো দেখালেন। হঠাত বললাম আন্টি &#8216;তিন গোয়েন্দা’র বই না আছে আপনাদের বাসায় ওগুলো কই? আমার কথা শুনে আন্টি বিরস বদনে বললেন, “ওগুলো বিক্রি করে দিয়েছি।“ শুনে কি যে হতাশ হলাম আমি। মনে মনে বলছিলাম ওগুলো না হয় আমায় ই দিয়ে দিতেন! তক্ষুণি বইগুলোর মধ্যে থেকে অনেকগুলো ছোট সাইজের বই দেখে খুশিতে ঝিলিক দিয়ে উঠলো চোখ। বের করতেই দেখি চারটা তিগো ছাড়া বাকি সব মাসুদ রানা। এর মধ্যে দুইটা তিগোই পড়া ছিলো আগের। অগত্যা অনেক বলে কয়ে আন্টির থেকে দুইটা তিগো আর তিনটা মাসুদ রানা নিয়ে এসেছিলাম। সামনে টেস্ট পরীক্ষা বলে আন্টি বই দিতে চাইছিলোনা। পরে যখন বললাম এখন ওগুলো না পড়লে আমি পরীক্ষার পড়াও পড়তে পারবোনা তখন বাধ্য হয়ে বই দিলেন আর আমিও তিন দিন পরেই বই ফেরত দিয়ে দিলাম। এত তাড়াতাড়ি শেষ করে ফেলেছি দেখে আন্টি নাকি অবাক হয়েছিলেন পরে বান্ধবীর কাছ থেকে শুনেছি।

যতদূর মনে পড়ছে সেই সময় নয়াদিগন্তের &#8216;নিত্যদিন&#8217; নামক পাতাতে বোধহয় ‘তিন গোয়েন্দা’ ছাপানো হতো ছোট ছোট পর্বে ভাগ করে। আমি আমার এক জেঠার বাসায় গিয়ে এটা আবিষ্কার করি। তারপর সেই বাসায় যে কয়টা পুরোনো পত্রিকা ছিলো সেখান থেকে কেটে এনেছিলাম ‘তিন গোয়েন্দা’র অংশগুলো। ওই বাড়ির মানুষরা আমার এই প্রতিভা দেখে বললো বাহ তোমারতো বেশ ভালো ইঁদুর স্বভাব আছে!

আমার জীবনে তিন গোয়েন্দার প্রভাব কেমন তা ঠিকভাবে হয়তো বর্ণনা করা কিছুটা দুষ্কর কারণ বইয়ের প্রভাব আমার জীবনে সত্যিই অনেক। আমি বই পড়ে এতটাই মোহিত হই যে একটা বই শেষ করার পর তার রেশ মনে রয়ে যায় অনেকক্ষণ। সেক্ষেত্রে তিগো’র কথা আলাদাভাবে বর্ণনা করতে যাওয়া দুধ থেকে পানি আলাদা করার মতই জটিল কাজের নামান্তর ই মনে হচ্ছে আমার কাছে। কারণ তিগো’র প্রত্যক্ষ এবং পরোক্ষ ভূমিকা আমার জীবনে রয়েছে। কৈশোরে তো বই পড়তাম নিছক আনন্দের জন্যই। তবুও যে তা মনকে দখল করতো সমস্তটা জুড়ে তা আমি বুঝতাম। খুব সচেতনে না হলেও অবচেতনে আমি ধারণ করেছি তিগো থেকে প্রাপ্ত শিক্ষা। আমি ‘তিন গোয়েন্দা’ বই থেকে সবচেয়ে বেশি কিংবা বলা চলে প্রত্যক্ষভাবে প্রভাবিত হয়েছি যে বিষয়ে তা হচ্ছে কোন কিছু সম্পর্কে জানার বিষয়টায়। ওরা এত কিছু জানতো যা আমাকে বিস্ময়ে অভিভূত করে ফেলতো। মনে মনে পণ করলাম আমাকে জানতে হবে বিচিত্র জিনিস ঠিক ওদেরই মত করে। অনেক বই পড়তে হবে আমায়। বইয়ের পাতায় ঘুমিয়ে আছে কত অজানা রহস্য যা আমায় উদঘাটন করতেই হবে। বইয়ের পাতায় বেঁধে ফেলেছে মানুষ সময়কে। সময় পরিক্রমণ করার মতই আমি ঘুরবো বইয়ের রাজ্যে। মরার আগে আমায় সকল ভালো বই পড়ে যেতেই হবে। এই একটি মনোভাব আমার এখনো বিদ্যমান। তিগো পড়ে ভাবলাম আহা কিশোর কি বুদ্ধিমান! আমি প্রথমবারের মত বুঝলাম পৃথিবীর কোন প্রতিযোগিতায় জিতে যদি মজা পাওয়া যায় তবে তা কেবলমাত্র বুদ্ধির প্রতিযোগিতায়। আর মানুষের পার্থক্য বুঝি একটা বিষয়ের ভিত্তিতেই হয় আর তা হচ্ছে জ্ঞান। আমি সম্যক জ্ঞানের কথাই বলছি এখানে। কেবল লেখাপড়ায় ভালো আর বিদ্বান হয়ে ওঠার জ্ঞান ই নয় মনুষ্যত্বের জ্ঞানেও জ্ঞানী হয়ে ওঠার ব্যাপারেও আমি তীব্র জোর দিচ্ছি আমার কথায়। বই পড়ে মনে মনে চাইতাম আমি জ্ঞানী হয়ে উঠবো ঠিক ওদের মতই। জানবো সকল কিছুর কার্যকারণ। পৃথিবীর পরতে পরতে লুকিয়ে আছে কতনা বিচিত্র রহস্য! আমি এই রহস্যের অংশীদার হতে চাই। তিগো পড়ে আরেকটা বিষয়ের উপড় আমার মোহ তৈরি হয় তা হচ্ছে ভ্রমণের প্রতি। আমার এই ছোট্ট জীবনে ভ্রমণের অভিজ্ঞতা একেবারেই নেই বিশেষত দূরের কোন ভ্রমণের। তাই এটাও ভেবে রেখেছিলুম বড় হয়ে আমি ভালো চাকরী করবো যাতে অনেক বেতন পাওয়া যায় তাহলে অনেক বই কিনতে পারবো আর ভ্রমণ করতে পারবো। সত্যি বলতে আমার এই মনোবাসনায় ধূলি আজও পড়েনি। আজও আমি সেইদিনের মতই অনুভব করতে পারি আমার মনোবাঞ্ছাকে। এইযে আত্ননির্ভরশীল হওয়ার এই প্রেরণাও মিলেছে আমার তিন বন্ধু তিন গোয়েন্দাদের থেকে।

চেয়েছিলাম কারাতে শিখবো মুসার মত আর রবিনের মত হবো নথি গবেষক। হতে চেয়েছিলাম কিশোরের মত দুর্দান্ত ছাত্র আর ক্ষুরধার বুদ্ধির অধিকারী। দাবা খেলাও শিখতে চেয়েছিলাম মগজ ধোলাই কিংবা বুদ্ধির চর্চার জন্য। ভাইয়া বলেছিলো, &#8220;রাজা উজির মেরে কী করবা?&#8221; সুযোগ ঘটেনি আর দাবা শেখার। তিগো’র মত সরাসরি কোন তদন্তে না জড়ালেও চাহনি, আচরণ দেখে বুঝতে চেষ্টা করতাম মানুষকে। মানুষকে বুঝতে চাওয়ার এই খেলাটা আমার কাছে ইন্টারেস্টিং ছিল। এক বান্ধবী কোন স্যারের প্রেমে পড়েছিলো বলে দিতে পেরেছিলাম অনায়াসে। তারপর এক বান্ধবীর নিখোঁজ হওয়ার পর তার কোথায় যাবার সম্ভাবনা ছিল তা বলেছিলাম এবং তাকে সেখানেই পাওয়া গিয়েছিল। গল্প করতে করতে বান্ধবী বলেছিলো সে রাগ করলে কোথায় কোথায় তার যেতে মন চায়। আমি তা মনে রেখেছিলাম এবং জায়গামত তা কাজেও লাগিয়েছিলাম। কোচিং শেষে কোচিং সেন্টারের বাইরে প্রায়ই এক ছেলের সাথে তার চোখাচোখি দেখে যা বুঝার বুঝে গিয়েছিলাম আমি। পরবর্তীতে সে নিখোঁজ হলে সম্ভাব্য কারণ, স্থান এবং ছেলেটার বর্ণনা বলে সাহায্য করেছিলাম তার অভিভাবকদের।

আর এইরকম ঘটনাগুলোতে দ্রুত বিশ্লেষণী ক্ষমতা কাজে লাগানোর ব্যাপারে সাহায্য করতো আমায় সেই তিগো। কঠিন পরিস্থিতিতে ধৈর্য্য রেখে পরিস্থিতি অনুযায়ী আচরণ করতে হবে এবং সিদ্ধান্ত নিতে হবে তা আমি একাডেমিক শিক্ষা পাবার আগে শিখেছি তিগো’র কাছ থেকে। বিশেষ সময়ে দ্রুত সিদ্ধান্ত নিতে হবে তার দীক্ষা ও আমি পাই তিগো’র কাছ থেকে। আমার নাছোড়বান্দা হবার স্বভাব ও বোধ হয় আমি পাই কিশোরের কাছ থেকেই। সহজে হাল ছাড়বার পাত্র আমি নই। কাজটা যত কঠিন ই হোক তার শেষ দেখেই ছাড়াটা হচ্ছে আমার স্বভাবের একটা দিক। (যেটা এখন তিন গোয়েন্দা হেডকোয়ার্টারের অনেকেই বুঝে যাবেন আশা করি)

সর্বোপরি আমার জীবনে প্রত্যক্ষ ও পরোক্ষভাবে তিগো’র প্রভাব রয়েছে অসামান্যভাবে। কারণ কৈশোরের সেই মাহেন্দ্রক্ষণে যখন মানসিক গঠনের এক বৃহৎ পরিবর্তনের সময় তখনই প্রিয় বন্ধুর মত সাথ দিয়েছে আমায় ‘তিন গোয়েন্দা’। আমার খুব বেশি বন্ধু ছিলোনা। শুধু কতিপয় কাছের বন্ধুরা ছিলো। আর সহপাঠী সবার সাথে ছিলো আমার হৃদ্যতাপূর্ণ সম্পর্ক। তিগোরা ছিলো আমার কাছের বন্ধুদের মধ্যে অন্যতম। আমি ওদের খুশিতেই খুশি হতাম, ওদের দুঃখেই দুঃখী হতাম। ওদের সাথে কথা বলতাম। ওদের হাসির আলাপে হাসতাম। আমি যেন ওদের চোখের সামনেই দেখতে পেতাম। রহস্য সমাধা করে ওরা যেন আমার দিকে চেয়ে মুচকি হাসি হাসতো, যার মানে হচ্ছে কি হে করতে পারলাম তো সমাধান? ওরা যেন আমায় বলতো তুমি ছিলে বলেই আমাদের রহস্য সমাধান করাটা সার্থক, তোমার জন্যই আমরা তিন বন্ধু একত্রে মিশনে যেতে পারলাম। আর আমি বলতাম না না তোমরা ছিলে বলেই রহস্য সমাধানের সঙ্গী আমিও হতে পারলাম। এভাবেই কথোপকথন চলতে থাকতো আমাদের।

আজো আমি ঠিক আগের মত করেই তিন গোয়েন্দাদের ভালবাসি। ওদের ভালবেসেই ওদের সাথে পথ চলতে চাই সবসময়। ভালো থাকুক আমার তিন গোয়েন্দারা। ভাল থাকুক তিন গোয়েন্দার সকল বন্ধুরা মানে আপনারা।