---
id: 183
title: তিন গোয়েন্দা পরিচিতি
date: 2018-06-07T07:35:00+00:00
author: ফাহিম মোন্তাসির
layout: page
guid: https://tingoyenda.org/blog-page_55/
blogger_bid:
  - "2726329712953255874"
blogger_blog:
  - tin-goyenda.blogspot.com
blogger_id:
  - "8492095931258039360"
blogger_author:
  - "05081730999557994311"
blogger_comments:
  - ""
blogger_permalink:
  - /p/blog-page_55.html
whitedot_hide_title:
  - "0"
obfx-header-scripts:
  - ""
obfx-footer-scripts:
  - ""
---
### **তিন গোয়েন্দা পরিচিতি**



বাংলাদেশে সম্ভবত এমন কোনো বই পড়ুয়া নেই, যে তিন গোয়েন্দাকে চেনে না বা নাম শুনেনি। বাংলাদেশের হাজারো কিশোর- কিশোরীর স্বপ্নের আর ভালোবাসার নাম “তিন গোয়েন্দা” সেবা প্রকাশনী (১৯৮৫) থেকে প্রকাশিত একটি কিশোর থ্রিলার সিরিজ, যা বাংলাদেশের প্রথমদিকের কিশোর উপযুক্ত রহস্য- এডভেঞ্চার গল্পের মধ্যে অন্যতম।



সিরিজটির মূল কাহিনী তিন রহস্যপ্রেমী কিশোরকে ঘিরে। তারা হলো, কিশোর পাশা, রবিন মিলফোর্ড আর মুসা আমান। তিনজনই আমেরিকার ক্যালিফোর্নিয়া অঙ্গরাজ্যের রকি বীচ শহরের বাসিন্দা। ওরা শখের বশে গোয়েন্দাগিরি করে। দলের নাম “তিন গোয়েন্দা”। কিশোর গোয়েন্দা প্রধান, মুসা সহকারী গোয়েন্দা আর রবিন নথী গবেষক।



কিশোর পাশা হলো মাথাভর্তি ঝাঁকড়া কোঁকড়া কালো চুল, গভীর ও তীক্ষ্ণ কালো একজোড়া চোখের অধিকারী বাঙালি বংশোদ্ভূত বুদ্ধিমান এক কিশোর। খুব ছোটবেলায় কার এক্সিডেন্টে সে তার বাবা-মা দুজনকেই হারায়। তারপর থেকে সে তার নিঃসন্তান চাচা রাশেদ পাশা ও চাচী মারিয়া পাশার অকৃত্রিম ভালোবাসায় বড় হয়।



রবিন মিলফোর্ড আইরিশ বংশোদ্ভূত সুদর্শন চেহারার সোনালিচুলো এক আমেরিকান কিশোর। সাংবাদিক বাবা-মা এর একমাত্র সন্তান। যে কিনা বই পড়তে বসলে নাওয়া খাওয়া ভুলে যায়। ও পাহাড়ে চড়তে খুব ভালোবাসে, যদিও এজন্য কয়েকবার তার পা’ও ভেঙেছে।



আর মুসা আমান খুলি কামড়ে থাকা কালো চুল আর পেশিবহুল বাহুর অধিকারী আফ্রো আমেরিকান নিগ্ৰো এক কিশোর। তার বাবা সিনেমার একজন টেকনিশিয়ান আর মা গৃহিণী। সে তার সরলতার জন্য সবার প্রিয়। তাছাড়া সে খুব ভোজনরসিক। খাওয়া’ই যেন তার জীবনের অন্যতম প্রধান কাজ। এছাড়া ওরা তিনজনই কারাতে ও জুডু তে পারদর্শী।



পূর্বে তিন গোয়েন্দার গল্পগুলো এককভাবে বই আকারে প্রকাশিত হলেও বর্তমানে তিনটি গল্প একসাথে করে ভলিউম আকারে প্রকাশিত হচ্ছে। সম্প্রতি পাঁচটি গল্প একত্র করেও ভলিউম প্রকাশিত হচ্ছে। পেপারব্যাকে প্রকাশিত হওয়ায় বইয়ের মূল্য অনেকটাই কম। (পড়ুনঃ [তিন গোয়েন্দার বই ও মূল্যের তালিকা](https://3goyenda.com/book-list-of-tin-goyenda/)) তিন গোয়েন্দার গল্পগুলো মূলত বিদেশী সিরিজের রূপান্তর (পড়ুনঃ [তিন গোয়েন্দার কাহিনীর মূল উৎস](https://3goyenda.com/original-source-list/)) যেগুলো রূপান্তর করতেন রকিব হাসান। রকিব হাসানকেই তিন গোয়েন্দার স্রষ্টা হিসেবে বিবেচনা করা হয়। [রকিব হাসান](https://3goyenda.com/rokib-hasan/) তিন গোয়েন্দা রূপান্তর করা ছেড়ে দিলে লেখার দায়িত্ব নেন শামসুদ্দীন নওয়াব। শামসুদ্দীন নওয়াব মূলত কাজী আনোয়ার হোসেনের ছদ্মনাম, এই ছদ্মনামে সেবার অনেক লেখক-ই লিখে থাকেন।





তিন গোয়েন্দা লেখার জন্য ভালো মানের উৎস শেষ হয়ে যাওয়ায় ও ভালো লেখকের অভাবে বর্তমান তিন গোয়েন্দার বইগুলোর লেখার মান নিয়ে নানান প্রশ্ন উঠছে। তবে তিন গোয়েন্দা প্রেমীদের জোড়ে তিন গোয়েন্দার জনপ্রিয়তা এখনো কমেনি, নতুন পুরোনো সব ভলিউমগুলোই পাঠকরা পড়ছেন। দিনে দিনে যুক্ত হচ্ছে আরো নতুন পাঠক।